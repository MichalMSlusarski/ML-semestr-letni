Jest wzruszenie, bo „Strażnicy Galaktyki 3” pięknie domykają całą trylogię

Wspólnym mianownikiem wychowania w latach 90. był zbiorowy płacz na Królu Lwie, a wspólnym mianownikiem wychowania na przełomie ostatnich dwóch dekad może być chlipanie na trzecich Strażnikach Galaktyki.

Już na wejściu słychać Creep, największy hit Radiohead, od trzech dekad nieformalny hymn odszczepieńców jak świat długi i szeroki. Nieprzypadkowo, bo Strażnicy Galaktyki od zawsze starają się opowiedzieć, że jeśli już kogoś słuchać w tych zwariowanych czasach, to tylko dziwaków. I dziwactwa, zwłaszcza w warstwie humorystycznej, w trójce nie zabraknie; w końcu to James Gunn. Ale nowy Marvel niesie za sobą zaskakująco sporo refleksji, dotyczących humanizmu. Wnioski niewesołe.

Tym razem, trochę niespodziewanie, na pierwszym planie jest Rocket. I to reminiscencje z jego biografii wypchną niedzielnego, marvelowskiego widza z mitycznej strefy komfortu. Nie trzeba wielkich słów, żeby wytknąć ludziom nazbyt ochocze bawienie się w demiurga, decydowanie o losach słabszych i stosunek do nich. Na przykład, jeśli chodzi o zwierzęta. I James Gunn dokładnie w taki sposób wystawia rasie ludzkiej rachunek za brak człowieczeństwa. Kto wie, czy to nie najsmutniejsze momenty w całej historii Marvel Cinematic Universe. Równocześnie bez smutnej historii Rocketa trójkę trzeba byłoby wymyślić na nowo, bo oś filmu opiera się na działaniach Wielkiego Ewolucjonisty. Szwarcharakteru absolutnego, w którym widać odbicia i jak najbardziej rzeczywistych dyktatorów, i wizjonerów-technokratów, działających rzekomo w imię rozwoju, ale w praktyce – ciągnących ludzkość w otchłań. Chyba nie byliby daleko od prawdy ci, którzy odczytają Strażników Galaktyki 3 jako antywojenny, antykorporacyjny środkowy paluch. A przecież to kolejna część serii raczej familijnej, w której pojawiał się i gadający szop, i gadające drzewo.