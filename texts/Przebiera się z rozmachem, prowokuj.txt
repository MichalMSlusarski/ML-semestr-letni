Przebiera się z rozmachem, prowokuje bez wstydu. Doja Cat to Madonna ery memów.

Rozkoszna atencjuszka. W wywiadach opowiada, że nie lubi wychodzić z domu i z radością oddałaby się skromnemu życiu pustelnicy, ale gdy już wyjdzie, to tak, żeby wszyscy ją zapamiętali. Przebiera się za kota i miauczy w wywiadzie; jak na tegorocznej gali Met. Słynny bankiet, na który zaproszenia rozdaje Anna Wintour, w tym roku celebrował życie i dorobek Karla Lagerfelda, więc Doja Cat przyszła na imprezę wystylizowana na Choupette, kotkę projektanta. W długiej sukni Oscara De La Renty z trenem puchatym jak ogon Birmanki i kapturem z uszami, a na twarzy przykleiła sobie protezę kociego pyszczka, bo ta dziewczyna traktuje kostiumy bardzo poważnie. Na pytania Emmy Chamberlain, która prowadziła rozmowy z czerwonego dywanu dla redakcji Vogue, Doja Cat odpowiadała miauknięciami. Kobieta kot? Kobieta viral. W lutym pojawiła się na jednym z pokazów w ramach paryskiego Tygodnia Mody wymalowana czerwoną farbą i obklejona kryształkami Swarovskiego. 30 tysiącami kryształków. Wyglądała spektakularnie. Chcę być homarem. Albo dynią. Albo zamieńmy mnie w olbrzymkę lub kosmitkę. A dziś będę pająkiem. Traktujemy mnie jak lalkę Barbie, która też może być wszystkim – opowiadała w rozmowie z amerykańskim Elle, gdy padło pytanie o kulisy współpracy z teamem kreatywnym, któremu przewodzi stylista Brett Alan Nelson, człowiek współodpowiedzialny za najbardziej widowiskowe looki Dojy Cat. Po co to wszystko? Stroje Madonny, z którą Doja Cat ma dużo wspólnego, były często polityczne. Tarzała się po scenie w sukience ślubnej, by obnażyć pruderię i hipokryzję katolików. Zagrała trasę koncertową w złotym gorsecie ze spiczastym stanikiem, by podkreślić siłę kobiecej seksualności. Doja Cat tak ambitnie się jeszcze nie ubiera, a gdy przychodzi na pokaz mody z kiścią winogron zamiast torebki, można to odczytać co najwyżej jako akt nieszkodliwej szydery, ale z drugiej strony inspiracje ikoną brawurowych stylizacji są aż nazbyt oczywiste. I Madonna, i Doja Cat wychodzą z domu, na scenę, na czerwony dywan z tą samą intencją. Niech nas zobaczą.