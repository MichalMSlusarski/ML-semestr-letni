Wyporność na muzykę nieubłaganie spada; utwory nikną w oczach, a płyty stają się tak krótkie, że coraz trudniej mówić o longplayach. Na przekór tej tendencji wciąż znajdują się jednak wykonawcy, którzy podążają – powiedzmy – drogą Scorpiona. Dlaczego?

Artykuł pierwotnie ukazał się w kwietniu 2023 roku

W pierwszej połowie poprzedniej dekady Noel Gallagher zdissował Arcade Fire na łamach Rolling Stone'a za to, jak obszernym wydawnictwem okazał się ich Reflektor. Anybody that comes back with a double album, to me, needs to pry themselves out of their own asshole. This is not the ’70s, okay? I wykazał się nie najgorszą czutką, biorąc pod uwagę zjawiska opisywane przez nas w materiale Piosenki „zaraz” będą trwały poniżej minuty? A komu to potrzebne, a dlaczego...

Jest faktem, a nie opinią, że czas trwania utworów muzycznych statystycznie spada. Potwierdzają to przywoływane dane z – najbliższego przecież współtwórcy Oasis – rynku brytyjskiego. W ciągu dziesięciu lat na przełomie mileniów singla numer jeden z tamtejszej listy przebojów zrobiło się ponad minutę mniej. Tak samo jest w Stanach, gdzie między 2013 i 2018 rokiem średnia długość przeboju z Billboardu spadła o dwadzieścia sekund. 