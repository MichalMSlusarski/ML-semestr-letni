„Truman Show” + „Seksmisja” + kryminał = „Silos”. Nie przegapcie tego serialu!

Wyobraźcie sobie, co by się stało, gdyby wrzucić te tytuły do jednego garnka wraz z Metro 2033, a całość zalać gęstą, kryminalną intrygą. Rozwiązanie zagadki podsuwa początek adaptacji prozy Hugh Howeya, a to dopiero przystawka przed daniem głównym na Apple TV+.

Popkultura już dawno temu pokochała dystopię. Chaos klasowy, bunt maszyn, eskalacja przemocy, ekonomiczna gra o wszystko i autorytarne rządy zawładnęły różnymi narracjami. I tymi obecnymi w książkach, i w serialach czy filmach. Nie trzeba być wprawionym w bojach analitykiem, żeby przypuszczać, dlaczego takie historie cieszą się niesłabnącym zainteresowaniem. Towarzysząca nam niepewność, którą potęgują alarmistyczne nagłówki prasowe i paski grozy w telewizjach informacyjnych, każe zastanawiać się nad przyszłością. W ponurych scenariuszach dostrzegamy coś znajomego, z czym możemy się utożsamić. Zauważamy, że inni mają gorzej, co okazuje się ponurym pokrzepieniem. Zaczynamy kibicować głównym bohaterom, którzy walczą o lepsze jutro, próbując zmienić reguły gry. Dla niektórych widzów ich losy stają się nawet inspiracją do działania w świecie rzeczywistym. Licznie kopie Fredy, protagonistki z Opowieści podręcznej Margaret Atwood, pojawiały się na protestach przeciwko zaostrzeniu praw aborcyjnych czy wizytom Donalda Trumpa w Wielkiej Brytanii. Motyw orwellowskiej nowomowy powraca raz za razem, gdy wolność słowa przegrywa z opresyjną cenzurą.