Czy powszechne przyzwolenie na to, by wyśmiewać, krytykować, oceniać czyjeś ciała jest dowodem porażki ruchu body positive?

Każde ciało jest złe. Bella Hadid jest za chuda, Selena Gomez – za gruba, a Madonna – za stara. Żeby nie paść ofiarą body shamingu, trzeba nie mieć ciała. Osobom związanym z branżą rozrywkową obrywa się najczęściej, niezależnie od gabarytów, choć te większe muszą mierzyć się z wyjątkowo natężonym ostrzałem hejterów, wyrzucających im od zapuszczonych i leniwych. Rewolucja body positive miała wyzwolić nasze ciała spod presji równania do wyśrubowanego standardu, ale coś ewidentnie nie pykło, skoro pół Hollywood odchudza się na potęgę, wstrzykując sobie lek dla cukrzyków, a eksperci straszą epidemią zaburzeń odżywiania. Żadne ciało nie jest bezpieczne. Statystycznie częściej na body shaming są narażone kobiety, ale ten rodzaj werbalnej przemocy dotyka absolutnie wszystkich: osób transpłciowych, niebinarnych, cis mężczyzn. Sam Smith słyszą (Smith identyfikuje się jako osoba niebinarna i używa zaimków oni / ich), że seksowne stylówki są tylko dla szczypiorków, a feminizujące media ekscytują się, że nastała skinny boy era – w czasach chudych chłopaków przecież ostatecznie kończy się dominacja wiązanych z toksyczną męskością macho mięśniaków, prawda? Bzdura, a pianie nad zmianą, której przewodzą faceci o drobnych posturach, jest tak samo szkodliwe jak komentarze, że Ariana Grande wygląda niezdrowo.