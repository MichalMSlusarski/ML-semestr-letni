„Welcome to Wrexham”. Klub Ryana Reynoldsa wraca do profesjonalnego futbolu

Zrobili to. Wrexham AFC pokonał Boreham Wood 3:1 i po 15 latach wrócił do profesjonalnych rozgrywek w Anglii. Scenariusz serialu pisze się sam.

Nie wiem, co powiedzieć. Sam w to nie dowierzam – wykrzykiwał Ryan Reynolds, celebrując awans Wrexham AFC na... czwarty poziom rozgrywkowy w Anglii. Ludzie pytają: dlaczego Wrexham. Dziś możemy im odpowiedzieć: dlatego! – dorzucił, wskazując na tańczących z radości kibiców.

Kupiona przez Reynoldsa oraz Roba McElhenney'ego drużyna z 40-tysięcznego miasta w Walii pokonała Boreham Wood 3:1 i po 15 latach wróciła na szczebel profesjonalny. Co po pierwsze otwiera nowy rodział w jej historii, a po drugie – może nawet ważniejsze – dostarcza mnóstwo materiału do nowego sezonu Welcome to Wrexham...

Od Drive to Survive…

W gruncie rzeczy właśnie o to chodzi. Ważnym punktem Wrexham AFC jest serial i… naprawdę nie ma w tym nic złego. To przecież nie pierwszy przypadek, kiedy szeroko pojęta kultura napędza sport.

Po premierze Drive to Survive sprzedaż biletów na Grand Prix Stanów Zjednoczonych wzrosła w 2019 roku o 15%. Zdecydowanie możemy przypisać ten sukces Netliksowi, który dając widzom zakulisowy dostęp, zwiększył zainteresowanie – powiedział w rozmowie z The New York Times promotor, Bobby Epstein. Z kolei – jak informowało ESPN – przez trzy lata od emisji pierwszego odcinka średnia liczba widzów na wyścig wzrosła z 500 tysięcy do prawie miliona. Posiadanie dodatkowych treści, które docierają do szerokiej i zróżnicowanej publiczności, pomaga zwiększyć zainteresowanie – przyznał John Suchenski, dyrektor programowy stacji.