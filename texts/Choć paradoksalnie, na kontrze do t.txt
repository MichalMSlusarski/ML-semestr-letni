Choć paradoksalnie, na kontrze do tytułu tego tekstu – trudno o lepszy moment na premierę tego dokumentu; z tak głębokim kryzysem wizerunkowym Robert Lewandowski nie mierzył się jeszcze nigdy.

Wszystkim rzecz jasna rządzi przypadek, bo i kto by się spodziewał afery premiowej, smrodu wokół reprezentacji oraz spadku częstotliwości, z jaką Lewandowski ładuje bramki w barwach Blaugrany. Albo tego, że kibice w komentarzach zaczną otwarcie tęsknić za czasami, kiedy to Jakub Błaszczykowski był kapitanem kadry.

I nagle wjeżdża głośny już przed premierą Lewandowski: Nieznany, pierwszy polski dokument zrealizowany dla Prime Video. Robiący wszystko, żeby pokazać Roberta Lewandowskiego jak człowieka, nie maszynę sklejoną ze strzępków wyobrażeń. Można odetchnąć z ulgą – to nie jest pomnik z cukru, zwłaszcza że w aktualnej sytuacji taki film byłby jak polewanie ogniska benzyną. Ale jeśli ktoś tu oczekuje biopicu napędzanego anegdotkami lub strzałów z armaty jak w książce Danuty Wałęsowej, to nie, nie ten tytuł.

Zresztą, patrząc trzeźwo, nikt się przecież tego po nim nie spodziewał. Oczekiwanie, że Lewandowski wystawi swoje życie na tacy jest jak trzymanie kciuków za Franciszka Smudę w konkursie Mistrza Mowy Polskiej – można, ale po co. Ten typ tak po prostu tak ma, o wielu rzeczach gadać nie będzie i już. Powstaje pytanie: po co w takim razie robić ten film? Na przykład po to, żeby ugryźć życie Lewandowskiego pod kątem wiecznego poszukiwania... ojcostwa.