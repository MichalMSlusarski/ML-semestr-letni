Na czuja – stosując metodę badawczą Franciszka Smudy – najłatwiej byłoby o założenie, że atrakcyjne osoby na co dzień grają jakby na kodach. Czterysta milionów filmików zebranych pod hasztagiem pretty privilege na TikToku świadczy o tym, że taki mechanizm odnotowywany jest w skali masowej. Najczęściej jednak w sposób jednostronny. Skąd bierze się przywilej urody i dlaczego najlepiej byłoby go zaorać? Odpowiedzi szukamy ze wsparciem Marty Niedźwieckiej – psycholożki, terapeutki seksualności i relacji; autorki podcastu O Zmierzchu i współautorki, wraz z Angeliką Kucińską, audycji Szósty Zmysł.

Chociaż termin pretty privilege odmieniany jest przez wszystkie przypadki, panuje w obrębie zagadnienia niezły kocioł pojęciowy. Bo skoro pada hasło pretty, chcąc podejść do tematu poważnie, wypadałoby pochylić się nad tym, jakie atrybuty uznajemy za atrakcyjne i co o tym decyduje. Kolejne sprawa to nieszczęsny privilege, który jako jednoznaczny przywilej może być odczytywany wyłącznie, jak poza nawias wyciągnie się rewers tego zjawiska.

Chaos zostaje jeszcze spotęgowany, gdy dorzuci się do dyskusji zwodnicze wątki poboczne. Jak kabotyńska narracja w mediach społecznościowych prowadzona przez ekstremalnie atrakcyjne postaci, które czerpią zyski ze swojej powierzchowności, ale równocześnie przekonują, że wygląd nie ma znaczenia i liczy się to, co jest w środku. Albo – kolejna patologia internetowa – incelskie eksperymenty, które mają na celu udowodnienie, że przystojniacy w aplikacjach randkowych spotykają się z przyzwoleniem na zachowania wykraczające poza granice dobrego smaku. 