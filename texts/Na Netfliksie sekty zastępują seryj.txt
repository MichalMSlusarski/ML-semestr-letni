Na Netfliksie sekty zastępują seryjnych morderców. Weźmy kolejną produkcję Tillera Russella, który zamknął temat Nocnego łowcy i zabrał się za Gałąź Dawidową w trzydziestą rocznicę tragicznych wydarzeń w Waco.

Artykuł pierwotnie ukazał się w marcu 2023 roku

W lutym 1993 roku ATF (Biuro ds. alkoholu, tytoniu, broni palnej oraz materiałów wybuchowych) uzyskało nakaz przeszukania kompleksu Mount Carmel na pustkowiu w Teksasie, należącego do sekty Gałąź Dawidowa. Dawidianie mieli tam gromadzić broń i materiały wybuchowe, a przy tym przerabiać półautomaty w automaty. Ich przywódca David Koresh był z kolei oskarżany o pranie mózgów wyznawcom i pedofilię. Agenci chcieli zadziałać z zaskoczenia, ale jeden z reporterów powiadomionych o nalocie zgubił drogę i poprosił o pomoc listonosza, który... okazał się członkiem sekty i ostrzegł resztę.

Mimo tego podjęto próbę wkroczenia do budynku, co doprowadziło do największej strzelaniny w Ameryce od czasu Wojny Secesyjnej. Zginęło 4 agentów; akcję przejęło FBI; rozpoczęło się oblężenie, które trwało 51 dni – aż do 19 kwietnia, gdy Mount Carmel stanęło w ogniu. Śmierć poniosło 82 dawidian, w tym 28 dzieci.

Choć minęło trzydzieści lat, Waco nie przestaje budzić emocji. Uczestnicy i świadkowie potwierdzają, że Koresh miał obsesję na punkcie powtórnego przyjścia Chrystusa, za którego sam się uważał; jedna z duchowych żon przywódcy – bez mrugnięcia okiem – tłumaczy w tym trzyczęściowym dokumencie, że on nie był pedofilem, ponieważ współżył tylko z dziewczynkami, które ukończyły dwanaście lat. Próba nalotu szybko pokazała, że sekta dysponuje arsenałem większym niż ustawa przewiduje. Ale nad skalą tragedii trudno przejść do porządku dziennego. Szczególnie, gdy doświadczony negocjator, odesłany do innych obowiązków, przyznaje teraz ze łzami w oczach: Ostatecznie odpowiedzialny jest David Koresh, ale to nie znaczy, że nie popełniliśmy błędów jako organizacja. 