Obsuwa „Stranger Things”, chaos w Marvelu… Strajk scenarzystów dotknie wszystkich

Bracia Duffer już oficjalnie ogłosili, że ze względu na strajk ostatni sezon ich serialu ulegnie opóźnieniu. Zwrócili przy tym uwagę na superważną kwestię: prace nad scenariuszem nie kończą się, gdy na planie pada pierwszy klaps. O przyczyny i reperkusje czarnych dni w Fabryce Snów zapytaliśmy Łukasza Muszyńskiego z Filmwebu.

Głośno zrobiło się również o tym, że – kilkanaście dni przed finałem zdjęć do drugiego sezonu Władcy Pierścieni: Pierścieni Władzy – scenarzyści musieli zejść z planu. Tak, jakby mało było nieszczęść z tym srequelem.

Wiedzieliście, że ma powstać nowy Blade z Mahershalą Alim w roli głównej? Nad kolejną wersją tekstu siedział Nic Pizzolatto, czyli twórca Detektywa, ale z początkiem miesiąca dołączył do protestu. Trzeba było zaprzestać preprodukcji, a czerwcowy termin zdjęć w Atlancie to raczej mrzonka.

Kolejny przypadek – Marvel robi właśnie nowego Kapitana Amerykę i też musi radzić sobie bez scenarzysty. Wiadomo – scenariusz jest gotowy przed wejściem na plan, ale przy dużych produkcjach nieuniknione są poprawki i zmiany na gorąco. W tym momencie reżyserzy i aktorzy zostają z tym wszystkim sami. A przecież do legendy przeszła historia „Quantum of Solace”, gdy w związku ze strajkiem z 2007 roku, reżyser Marc Forster każdego wieczora zamykał się w hotelu z Danielem Craigiem i na własną rękę pracowali nad tekstem. Efekt był, jaki był – przypomina Łukasz.